---
layout: page
title: "S.T.ONE"
subtitle: "Spherical Tetrahedral ONE"
description: "Punti di ascolto elettroacustici omnidirezionali"
permalink: /stone/
---

**S.T.ONE** è uno strumento elettroacustico per la riproduzione di forme sonore tridimensionali. La struttura tetraedrica composta di quattro facce triangolari permette l'irradiazione sferica dei suoni nello spazio in maniera omnidirezionale. A differenza dei comuni sistemi di diffusione acustica del suono, S.T.ONE permette di descrivere forme nello spazio con caratteristiche proprie, fornendo alla composizione elettroacustica parametri di controllo sulla direzione di propagazione, così come accade per gli strumenti acustici tradizionali.

**S.T.ONE** è sviluppato in ambito di ricerca musicale sull'integrazione tra strumento acustico ed elettronica, dove l'equilibrio tra le parti non si gioca solo sul piano dinamico ma, soprattutto, su quello della forma sonora in relazione ai moti propri di propagazione, su velocità e direzione che i suoni acquisiscono, in relazione alla sorgente ed allo spazio che la circonda.

Il progetto **S.T.ONE** nasce dall'esigenza di poter eseguire musica elettroacustica, sfruttando lo spazio sonoro creato dal mezzo elettronico, con caratteristiche percettive acustiche analoghe a quelle degli strumenti tradizionali e degli oggetti acustici naturali.

Un altoparlante tradizionale può essere controllato nella sola dimensione dinamica della potenza e agendo su essa si può cercare un equilibrio con gli strumenti acustici. Ma gli strumenti acustici hanno un comportamento molto più complesso, che implica relazioni tra il fattore dinamico e quello timbrico e sopratutto spaziale del suono, creando uno scollamento inevitabile tra ascolto acustico ed elettroacustico. S.T.ONE è il frutto di una ricerca mirata alla soluzione di questo problema permettendo performance live in cui la fusione tra i due soggetti, acustico ed elettroacustico, è totale, poli-dimensionale  e completamente nuova all'ascoltatore.

Con il diffusore **S.T.ONE** si può controllare la propagazione del suono riprodotto in tutte le direzioni dello spazio e permettere di integrare questo controllo nei parametri della composizione elettroacustica in un rapporto dialettico con lo strumento acustico ed al pari degli strumenti musicali tradizionali, **S.T.ONE** offre le sue peculiarità alla composizione musicale come elementi strutturali.

Uno strumento versatile, utilizzabile in un impianto di carattere installativo quanto esecutivo, S.T.ONE ridefinisce il rapporto tra diffusore elettro acustico e strumento musicale tradizionale, in un connubio di immagini sonore equilibrate e multi-direzionali.

![capolona 9 aprile 2014]({{ site.url }}/images/photos/090415_© Silvia Lelli_4289.JPG)
<figcaption>Alessando SBORDONI, Roberto Fabbriciani, Capolona, 09 Aprile 2014. Foto Silvia LELLI</figcaption>

![castelgandolfo 27 giugno 2015]({{ site.url }}/images/photos/IMG_1615.JPG)
<figcaption>Elena D'Alò, Castelgandolfo, 27 giugno 2015</figcaption>
